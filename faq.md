---
layout: default
---

# FAQ

## Waarom is het belangrijk om voor jouw kandidaat te kiezen en niet alleen voor jouw partij?

Je kunt in het stemhokje niet kiezen voor een partij, alleen voor een kandidaat. Op dit moment komen veel kamerleden de Tweede Kamer in, vooral omdat ze bovenaan hun partijlijst staan. De partij bepaalt dus wie er in de Tweede Kamer komen. Dat is prima, maar elk kamerlid is volksvertegenwoordiger en [mag dus zelf beslissen wat zij of hij doet in de Tweede Kamer.](https://www.denederlandsegrondwet.nl/id/vi7ocbik33zl/artikel_96_stemmingen_zonder_last_of)

Door op jouw kandidaat te stemmen (waar die ook op de lijst staat), geef je jouw steun aan iemand die jou vertegenwoordigt. Je spreekt je voorkeur dus nog duidelijker uit. Kies jouw kandidaat!

## Wat kan mijn stem op een specifieke kandidaat nou voor verschil maken?

Jouw stem, die van je buurvrouw of van een BN'er: elke stem is even belangrijk. Die van jou dus ook. En na 22 november is ook elke stem van alle 150 Kamerleden even belangrijk in het parlement. Er zijn talloze voorbeelden van wetten die aangenomen of afgekeurd worden met één stem verschil. Dat betekent dat één kamerlid die voor of tegen stemt, zeker wel hét verschil kan maken.

Jij en jouw stem kunnen ook het verschil maken: in 2017 kwam er een kandidaat met 17.828 voorkeurstemmen (van de [10.563.456 geldige stemmen](https://www.kiesraad.nl/actueel/nieuws/2017/03/20/officiele-uitslag-tweede-kamerverkiezing-15-maart-2017), dat is maar 0,17%!) in de Tweede Kamer. Dat kan in 2023 weer.

## Politiek moet toch gaan over ideeën en inhoud, waarom kan ik daar niet op filteren?

Dat klopt, daarom kies jij een partij met ideeën die jij steunt. Maar jouw kandidaat, die moet die ideeën ook écht gaan uitvoeren. Ideeën vergelijken is heel moeilijk, daarom doen wij dat niet. Een voorbeeld: wat betekent ‘links’ nou eigenlijk, en wat betekent ‘rechts?

Met opwiekanikstemmen.nl willen we ons in dat soort keuzes en discussies niet mengen. We proberen filters aan te bieden waar anderen al over nagedacht hebben. Om te zien welke partijen het beste bij jou passen, verwijzen we je graag door naar bijvoorbeeld [StemWijzer.nl](https://stemwijzer.nl/). Kom daarna vooral hier terug om te kijken op wie je kan stemmen. En om te kiezen op wie jij gaat stemmen!

## Ik stem altijd op de nummer 1 op de lijst, wat is daar mis mee?

Als de nummer 1 van de partij jou het best vertegenwoordigt, dan is daar helemaal niks mis mee. Maar misschien staat er wel iemand lager op de lijst van een partij die jou nóg beter kan vertegenwoordigen. Bijvoorbeeld iemand uit jouw gemeente. OF politici die al ervaring hebben in de Tweede Kamer of het kabinet. Of misschien heb je gewoon een voorkeur voor een vrouw.

## Stemmen op nr. 49 van mijn partij is toch zonde, dan is mijn stem toch nutteloos en verloren?

Dat klopt niet. Een stem op jouw kandidaat, is sowieso een stem op de partij van jouw keuze. Jouw stem gaat dus nooit 'verloren'. Sterker nog: met een stem op jouw kandidaat, vergroot je de kans dat jouw kandidaat de Kamer in kan met voorkeurstemmen.

Voorkeurstemmen zijn een belangrijk onderdeel van de Nederlandse democratie. Hiermee maakt elke kandidaat op een partijlijst de kans om volksvertegenwoordiger te worden! Ongeacht haar of zijn plek op de lijst. De partijen doen een voorstel voor een volgorde, maar jouw stem is bepalend voor wie er echt in de Kamer komen!

## Waarom is het goed als meer kandidaten met voorkeurstemmen worden gekozen?

Als jouw kandidaat verkozen wordt met voorkeurstemmen, versterkt dat de invloed van jouw kamerlid: zij of hij heeft zelf heel veel mensen overtuigd om op hem of haar te stemmen. Jouw kandidaat zal jou in de Tweede Kamer (hopelijk) éxtra dankbaar zijn voor jouw voorkeurstem. Zonder jouw stem zat zij of hij daar niet.

Al onze kandidaten (en straks kamerleden) zullen daarom sneller en vaker in óns belang stemmen, in plaats van het belang van hun partij. Klinkt goed, toch?

## Waar komt jullie data vandaan?

Wij gebruiken openbaar toegankelijke databronnen. Alle data vind je [hier](https://github.com/Opwiekanikstemmen-nl/data). We verwijzen je graag door naar websites zoals parlement.com, de officiële kandidatenlijst op kiesraad.nl, de websites van de politieke partijen, Wikipediapagina's en de sociale mediakanalen van de kandidaten. Maar ook andere websites die data hebben over op de kenmerken van kandidaten, zoals [Stemopeenvrouw.nl](https://stemopeenvrouw.com/) en [Kleurdekamer.nl](https://kleurdekamer.nl/). Kijk ook op onze [Partnerpagina](https://tweedekamer2023.opwiekanikstemmen.nl/partners).

Met al deze informatie kan je helemaal zelf kiezen op wie jij wilt stemmen.

We vermelden bij alle informatie op opwiekanikstemmen.nl altijd de bron. Mis je iets? Mail ons.

## Waarom zie ik eigenlijk deze kenmerken?

De informatie en kenmerken die je op dit moment op de website ziet, komen vooral uit verschillende bronnen. De basis is het officiële proces-verbaal van de Kiesraad. Dit officiële document is openbaar toegankelijk op [deze](https://www.kiesraad.nl/adviezen-en-publicaties/proces-verbalen/2021/02/05/proces-verbaal-over-geldigheid-en-nummering-kandidatenlijsten) pagina. Maar zeg nou zelf: lees jij graag 700 pagina's? Wij niet. Ook daarom startten wij opwiekanikstemmen.nl.

We denken na over verbeteringen, uitbreidingen en nieuwe functies. Wil je helpen of heb je tips of suggesties? Mail ons.

## Wie betaalt jullie voor deze website?

Niemand. We zijn een klein groepje politiek enthousiaste vrijwilligers, die het belangrijk vinden dat deze website er is. Kijk voor meer informatie over ons op onze contactpagina.

## Kan ik opwiekanikstemmen.nl nog op andere plekken vinden?

Zeker, volg ons op:

- Mastodon: mastodon.nl/@opwiekanikstemmen
- Bluesky: bsky.app/profile/opwiekanikstemmen.bsky.social
- Instagram: instagram.com/opwiekanikstemmen
- LinkedIn: linkedin.com/company/opwiekanikstemmen
- Facebook: facebook.com/opwiekanikstemmen
    

Heb je ideeën voor meer filters? Of meer data die we kunnen toevoegen? Mail ons!